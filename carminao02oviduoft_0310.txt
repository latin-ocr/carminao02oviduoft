274 P.0V1D11 NAS METAMORPH L113XV 845-879.

845 Caesaris eripuit membris neque in ae‘ra solvi
passa recentem animam caelestibus intulit astris.
dumque tulit, lucem capere atque ignescere sensit
emisitque sinu. luna volat altius illa,
flammiferumque trahens spatioso limite crinem

850 stella micat3 natique videns bene facta fatetur
esse suis maiora et vinci gaudet ab illo.
hic sua praeferri quamquam vetat acta paternis,
libera fama tamen nullisque obnoxia 1ussis
invitum praefert unaque in parte repugnat.

855 sic magni cedit titulis Agamemnonis Atreus,
Aegeat> sic Theseus, sic Pelea vicit Achilles.
denique, ut exemplis ipsos aequantibus utar,
sic et Saturnus minor est Iove. Iuppiter arces
temperat aetherias et mundi regna triformis.

860 terra sub Augusto est. pater est et rector uterque·
di, precor, Aeneae comites, quibus ensis et ’ignis
cesserunt, dique Indigetes, genitorque Quirine
Urbis, et invicti genitor Gradive Quirini,
Vestaque Caesareos inter sacrata Penates,

865 et cum Caesarea tu, Phoebe domestice, Vesta,
quique tenes altus Tarpeias Iuppiter arces,
quosque alios vati fas appellare piumque est:
tarda sit illa dies et nostro serior aevo,
qua caput Augustum, quem temperat, orbe relicto

870 accedat caelo faveatque precantibus absensl

Iamque opus exegi, quod nec Iovis 1ra nec ignis
nec poterit ferrum nec edax abolere vetustas.
cum volet, illa dies, quae nil nisi corporis huius
ius habet, incerti spatium mihi finiat aevi.
875 parte tamen meliore mei super alta perennis
astra ferar, nomenque erit indelebile nostrum.
quaque patet domitis Romana potentia terris,
ore legar populi, perque omnia saecula fama,
si quid habent veri vatum praesagia, vivam.

 

